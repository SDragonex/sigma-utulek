Evropou obchází strašidlo - strašidlo komunismu. Ke svaté štvanici
na toto strašidlo se spojily všechny mocnosti staré Evropy - papež i
car, Metternich i Guizot, francouzští radikálové i němečtí policajti.
Kde je opoziční strana, která by nebyla svými vládnoucími odpůrci
 vykřičena jako komunistická, kde je opoziční strana, která by opět
  potupnou výtku komunismu nevmetla ve tvář jak pokrokovějším
  opozičníkům, tak i svým reakčním odpůrcům? Z této zkušenosti
    vyplývá dvojí. Komunismus je již uznáván všemi evropskými
  mocnostmi za moc. Je svrchovaný čas, aby komunisté otevřeně
 před celým světem vyložili své názory, své cíle a své snahy a proti
 báchorkám o strašidle komunismu postavili manifest strany samé.
      Proto se v Londýně shromáždili komunisté nejrůznějších
     národností a sepsali tento manifest, který uveřejní v jazyku
    anglickém, francouzském, německém, italském, vlámském a
                           dánském.

          I BURŽOOVÉ A PROLETÁŘI[8]
Dějiny všech dosavadních společností[9] jsou dějinami třídních bojů.
Svobodný a otrok, patricij a plebejec, baron a nevolník, cechovní mistr[10]
a tovaryš, vedli nepřetržitý boj, tu skrytý, tu otevřený, boj, který pokaždé
skončil revolučním přetvořením celé společnosti nebo společným zánikem
bojujících tříd.
V dřívějších dějinných epochách se téměř všude setkáváme s úplným
rozčleněním společnosti na různé stavy, s pestrou stupnicí různého
společenského postavení. Ve starém Římě jsou to patricijové, rytíři,
plebejci, otroci; ve středověku feudální páni, vazalové, cechovní mistři,
tovaryši, nevolníci a kromě toho je v téměř každé z těchto tříd zase zvláštní
odstupňování.
Moderní buržoazní společnost, vzešlá ze zániku feudální společnosti, třídní
protiklady neodstranila. Přinesla jen nové třídy, nové podmínky útisku a
nové formy boje místo starých.
Naše epocha, epocha buržoazie, se však vyznačuje tím, že třídní protiklady
zjednodušila. Celá společnost se stále více štěpí na dva velké nepřátelské
tábory, na dvě velké, přímo proti sobě stojící třídy: buržoazii a proletariát.
Ze středověkých nevolníků vzešli svobodní obyvatelé prvních měst; z
tohoto novousedlého měšťanstva se vyvinuly první prvky buržoazie.
Objevení Ameriky a obeplutí Afriky otevřeli vzmáhající se buržoazii nové
pole působnosti. Východoindický a čínský trh, kolonizace Ameriky, směna
s koloniemi, rozmnožení směných prostředků a zboží vůbec způsobily
dosud nevídaný rozkvět obchodu, mořeplavby a průmyslu, a tím rychlý
rozvoj revolučního živlu v rozpadající se feudální společnosti.
Dosavadní feudální nebo cechovní způsob průmyslové výroby nestačil už
poptávce, rostoucí zároveň s novými trhy. Jeho místo zaujala manufaktura.
Cechovní mistři byli vytlačeni průmyslovým středním stavem; dělba práce
mezi různými korporacemi ustoupila dělbě práce přímo v jednotlivé dílně.
Ale trhy stále rostly, poptávka stále stoupala. Ani manufaktura už nestačila.
Tu pára a stroje provedly revoluci v průmyslové výrobě. Namísto
manufaktury nastoupil moderní velký průmysl, namísto průmyslového
středního stavu nastoupili průmysloví milionáři, velitelé celých
průmyslových armád, moderní buržoové.
Velký průmysl vytvořil světový trh, připravený objevením Ameriky.
Světový trh vyvolal nesmírný rozvoj obchodu, mořeplavby a pozemních
komunikací. To působilo zpětně na rozšíření průmyslu a tou měrou, jak
rostl průmysl, obchod, mořeplavba a železnice, rozvíjela se i buržoazie,
rozmnožovala své kapitály a zatlačovala do pozadí všechny třídy
dochované ze středověku.
Vidíme tedy, jak sama novodobá buržoazie je produktem dlouhého
vývojového procesu, řady převratů ve způsobu výroby a směny.
Každý z těchto stupňů vývoje buržoazie byl provázen odpovídajícím
politickým pokrokem[11]. Buržoazie, za panství feudálních pánů
utlačovaný stav, v komuně[12] ozbrojené a samosprávné sdružení[13], zde
nezávislá městská republika[14], tam třetí poplatný stav monarchie[15],
pak za dob manufaktury protiváha šlechty ve stavovské nebo absolutní
monarchii[16], hlavní základ velikých monarchií vůbec, si konečně po
vytvoření velkého průmyslu a světového trhu vybojovala v moderním
zastupitelském státě výhradní politické panství. Moderní státní moc je jen
výborem, které spravuje společné záležitosti celé buržoazní třídy.
Buržoazie sehrála v dějinách neobyčejně revoluční úlohu.
Kde se buržoazie zmocnila panství, tam zničila všechny feudální,
patriarchální, idylické poměry. Bezohledně zpřetrhala pestré feudální
svazky, poutající člověka k jeho přirozenému představenému, a
neponechala mezi lidmi žádný jiný svazek než holé sobectví, než bezcitné
"placení hotovými". Utopila v ledové vodě sobecké vypočítavosti
posvátnou bázeň náboženského vytržení, rytířského nadšení a šosácké
sentimentality. Proměnila osobní důstojnost člověka ve směnnou hodnotu a
namísto nesčetně propůjčených a řádně nabytých svobod postavila jedinou
bezohledně chladnou svobodu obchodu. Zkrátka, vykořisťování zastřené
náboženskými a politickými iluzemi nahradila vykořisťováním otevřeným,
nestoudným, přímým a bezcitným.
Buržoazie zbavila všechny dosud ctihodné a s posvátným ostychem
uctívané obory činnosti jejich svatozáře. Proměnila lékaře, právníka, pátera,
básníka a muže vědy ve své placené námezdní pracovníky.
Buržoazie strhla z rodinných vztahů jejich dojemně sentimentální závoj a
převedla je na vztahy ryze peněžní.
Buržoazie odhalila, že brutální projev síly, kterému se reakce na tolik
obdivuje u středověku, měl svůj vhodný doplněk v lenosti a zahálčivosti.
Teprve ona ukázala, co zmůže lidská činnost. Stvořila zcela jiné zázraky,
než jsou egyptské pyramidy, římské vodovody a gotické katedrály,
provedla zcela jiná tažení než stěhování národů a křižácké výpravy.
Buržoazie nemůže existovat, aniž stále vyvolává převraty ve výrobních
nástrojích, aniž tedy revolucionuje výrobní vztahy, a tím i všechny
společenské vztahy. První podmínkou existence všech dřívějších
průmyslových tříd bylo naproti tomu nezměněné zachování starého
způsobu výroby. Buržoazní epocha se od všech ostatních[17] epoch
odlišuje neustálými převraty ve výrobě, ustavičnými otřesy všech
společenských vztahů, věčnou nejistotou a pohybem. Všechny pevné,
zakořeněné vztahy se svým doprovodem starých ctihodných představ a
názorů se rozkládají, všechny nově utvořené zastarávají, dřív než mohou
zkostnatět. Všechno stavovské a ustálené valem mizí, všechno posvátné je
znesvěcováno a lidé jsou nakonec donuceni podívat se na své životní
postavení, na své vzájemné vztahy střízlivýma očima.
Potřeba stále více rozšiřovat odbytiště pro své výrobky štve buržoazii po
celé zeměkouli. Všude se musí ukazovat, všude zahnízdit, všude navazovat
spojení.
Tím, že těží ze světového trhu, učinila buržoazie výrobu a spotřebu všech
zemí kosmopolitickou. K veliké žalosti reakcionářů vzala průmyslu pod
nohama národní půdu. Prastará národní průmyslová odvětví byla zničena a
jsou denně dál ničena. Jsou vytlačována novými průmyslovými odvětvími,
jejichž zavedení se stává pro všechny civilizované národy životní otázkou,
takovými odvětvími, která už nezpracovávají domácí suroviny, nýbrž
suroviny dovážené z nejodlehlejších končin zeměkoule, a jejich tovární
výrobky se spotřebovávají nejen ve vlastní zemi, nýbrž zároveň ve všech
světadílech. Místo starých potřeb, uspokojovaných výrobky vlastní země,
vznikají nové potřeby, jejichž uspokojení si vyžaduje výrobky
nejvzdálenějších zemí a podnebních pásem. Místo staré místní a národní
soběstačnosti a uzavřenosti nastupuje všestranný styk a všestranná závislost
národů na sobě navzájem. A to jak v materiální, tak v duševní produkci.
Plody duševní činnosti jednotlivých národů se stávají obecným majetkem.
Národní jednostrannost a omezenost se stává stále nemožnější a z četných
národních a místních literatur se vytváří světová literatura.
Rychlým zdokonalováním všech výrobních nástrojů a nesmírně
usnadněnou dopravou strhává buržoazie všechny národy, i nejbarbarštější,
na dráhu civilizace. Levné ceny jejího zboží jsou těžké dělostřelectvo, jímž
srovnává se zemí všechny čínské zdi, jímž donucuje ke kapitulaci
nejzarytější nenávist barbarům k cizincům. Nutí všechny národy, aby
přijaly buržoazní způsob výroby, nechtějí-li zaniknout; nutí je, aby u sebe
doma zaváděly takzvanou civilizaci, tj. aby se staly buržoy. Zkrátka, tvoří
si svět podle svého obrazu.
Buržoazie podrobila venkov panství měst. Vybudovala ohromná města,
zvýšila značně počet městského obyvatelstva proti venkovskému a
vymanila tak znanou část obyvatelstva z tuposti venkovského života. Jako
učinila venkov závislým na městech, učinila i barbarské i polobarbarské
země závislými na zemích civilizovaných, rolnické národy na národech
buržoazních, Východ na Západu.
Buržoazie stále víc odstraňuje roztříštěnost výrobních prostředků, majetku i
obyvatelstva. Nahromadila obyvatelstvo na jednom místě, zcentralizovala
výrobní prostředky a soustředila majetek v rukou několika málo lidí.
Nutným důsledkem toho byla politická centralizace. Nezávislé, takřka jen
svazky spojenectví spjaté provincie s různými zájmy, zákony vládami a cly
byly stmeleny v jeden národ s jednou vládou, s jedním zákonodárstvím, s
jedním národním třídním zájmem, s jedinou celní hranicí.
Buržoazie vytvořila během sotva jednoho století svého třídního panství
hromadnější a obrovitější výrobní síly než všechny dřívější generace
dohromady. Podmanění přírodních sil, strojová výroba, použití chemie v
průmyslu a zemědělství, paroplavba, železnice, elektrické telegrafy,
obdělání celých světadílů, usplavnění řek, masy obyvatelstva jako ze země
vydupané - které z minulých století tušilo, že v lůně společenské práce
dřímají takové výrobní síly.
Viděli jsme tedy[18]: výrobní a směnné prostředky, na jejichž základ se
vyvinula buržoazie, byly vytvořeny ve feudální společnosti. Na jistém
stupni vývoje těchto výrobních a směnných prostředků neodpovídaly už
poměry, za nichž feudální společnost vyráběla a směňovala, feudální
organizace zemědělství a manufaktury, zkrátka feudální vlastnické vztahy
vyvinutým už výrobním silám. Brzdily výrobu, místo aby ji podporovaly.
Staly se jejími okovy. Musely být rozbity, a byly rozbity.
Vystřídala je svobodná konkurence se společenským a politickým zřízením
sobě přiměřeným, s ekonomickým a politickým panstvím buržoazní třídy.
Před našimi zraky se odehrává podobný pohyb. Svými buržoazními
výrobními a směnnými vztahy, buržoazními vlastnickými vztahy
vykouzlila moderní buržoazní společnost tak mohutné výrobní a směnné
prostředky, že se podobá čaroději, který už není s to zvládnout podzemní
mocnosti, jež vyvolal v život. Dějiny průmyslu a obchodu jsou už po
několik desetiletí jen dějinami vzpoury, moderních výrobních sil proti
moderním výrobním vztahům, proti vlastnickým vztahům, které jsou
podmínkou existence buržoazie a jejího panství. Stačí poukázat na
obchodní krize, které se periodicky opakují a stále nebezpečněji ohrožují
existenci celé buržoazní společnosti. Za obchodních krizí se pokaždé ničí
velká část nejen vyrobených produktů, nýbrž[19] i vytvořených už
výrobních sil. Za těchto krizí propuká společenská epidemie, která by se
všem dřívějším epochám zdála nesmyslná - epidemie nadvýroby.
Společnost je pojednou vržena zpět do stavu dočasného barbarství; zdá se,
že ji hladomor a všeobecná vyhlazovací[20] válka připravily o všechny
životní prostředky; zdá se, že průmysl a obchod jsou zničeny, a proč?
Protože společnost má příliš mnoho civilizace, příliš mnoho životních
prostředků, příliš mnoho průmyslu, příliš mnoho obchodu. Výrobní síly,
které má k dispozici, neslouží už rozvoji[21] buržoazních vlastnických
vztahů; naopak, zmohutněly příliš pro tyto vztahy, které se stávají jejich
brzdou; a jakmile začnou tyto překážky zdolávat, uvádějí celou buržoazní
společnost do nepořádku, ohrožují existenci buržoazního vlastnictví.
Buržoazní vztahy se staly tak těsnými, že už nepojmou bohatství, které
vytvořily. - Čím překonává buržoazie krize? Jednak vynuceným ničením
celé masy výrobních sil, jednak dobýváním nových trhů a důkladnějším
využitím starých. Čím tedy? Tím, že připravuje všestrannější a mohutnější
krize a že zmenšuje prostředky, jak krizím čelit.
Zbraně, jimiž buržoazie porazila feudalismus, se nyní obracejí proti ní
samé.
Ale buržoazie nejen ukula zbraně, které znamenají její smrt; zplodila také
lidi, kteří se těchto zbraní chopí - moderní dělníky, proletáře.
Tou měrou, jak se rozvíjí buržoazie, tj. kapitál, rozvíjí se také proletariát,
třída moderních dělníků, kteří mohou existovat jen dotud, dokud nalézají
práci, a kteří nalézají práci jen dotud, dokud jejich práce rozmnožuje
kapitál. Tito dělníci, kteří se musí prodávat kus po kuse, jsou zbožím jako
každý jiný předmět obchodu, a proto jsou stejně vydáni napospas všem
rozmarům konkurence, všem výkyvům trhu.
Rozšířením strojních zařízení a dělby práce pozbyla práce proletářů
samostatný charakter, a tím pro dělníky[22] i všechen půvab. Dělník se
stává pouhým příslušenstvím stroje, vyžaduje se od něho pouze
nejjednodušší, nejjednotvárnější hmat, kterému se lze velmi snadno naučit.
Náklady na dělníka se proto omezují téměř výhradně na životní prostředky
nezbytné k jeho obživě a udržení jeho rodu. Ale cena každého zboží, tedy i
cena práce[23], se rovná jeho výrobním nákladům. Proto čím odpornější se
stává práce, tím nižší je mzda. A nejen to: tou měrou, jak přibývá strojního
zařízení a dělby práce, přibývá i masy[24] práce, ať už tím, že se
prodlužuje pracovní doba, anebo tím, že se požaduje za určitou dobu větší
množství práce, že se zrychluje chod strojů atd.
Moderní průmysl proměnil malou dílnu patriarchálního mistra ve velkou
továrnu průmyslového kapitalisty. Masy dělníků, směstnané v továrně, jsou
organizovány po vojensku. Jako řadoví vojáci průmyslové armády jsou pod
dozorem celé hierarchie poddůstojníků a důstojníků. Jsou nejen raby
buržoazní třídy, buržoazního státu, každého dne a každé hodiny je také
zotročuje stroj, dozorce a především sám jednotlivý buržoa-továrník. Tato
despocie je tím malichernější, nenávistnější a tím více pobuřuje, čím
otevřeněji prohlašuje za svůj[25] cíl zisk.
Čím menší obratnosti a síly vyžaduje ruční práce, tj. čím víc se vyvíjí
moderní průmysl, tím víc je práce mužů vytlačována prací žen[26]. Pro
dělnickou třídu přestaly mít rozdíly pohlaví a stáří společenskou platnost.
Existují už jen pracovní nástroje, které vyžadují různé náklady podle stáří a
pohlaví.
Když vykořisťování dělníka továrníkem tak dalece skončí, že dostane
hotově vyplacenou svou mzdu, vrhnou se na něho druhé části buržoazie,
domácí pán, kramář, majitel zastavárny aj.
Dosavadní nižší vrstvy středních stavů, drobní průmyslníci, obchodníci a
rentiéři, řemeslníci a rolníci, všechny tyto třídy klesají do řad proletariátu,
zčásti proto, že jejich malý kapitál nestačí k provozu velkého průmyslu a
podléhá v konkurenci s většími kapitalisty, zčásti proto, že jejich odborná
zručnost je znehodnocována novými způsoby výroby. Tak se proletariát
rekrutuje ze všech tříd obyvatelstva.
Proletariát prochází různými stupni vývoje. Jeho boj proti buržoazii začíná
hned jeho zrozením.
Zpočátku bojují jednotliví dělníci, potom dělníci jedné továrny, pak dělníci
jednoho pracovního odvětví v jednom místě proti jednotlivému buržoovi,
který je přímo vykořisťuje. Dělníci zaměřují své útoky nejen proti
buržoazním výrobním vztahům, nýbrž i proti výrobním nástrojům samým;
ničí cizí konkurenční zboží, rozbíjejí stroje, zapalují továrny, snaží se
vydobýt[27] nazpět ztracené postavení středověkého dělníka.
Na tomto stupni tvoří dělníci masu rozptýlenou po celé zemi a roztříštěnou
konkurencí. Semknutí dělnických mas není ještě důsledkem jejich vlastního
sjednocení, nýbrž jen důsledkem sjednocení buržoazie, která aby dosáhla
svých vlastních politických cílů, musí a prozatím ještě může uvádět do
pohybu všechen proletariát. Na tomto stupni nebojují tedy proletáři proti
svým nepřátelům, nýbrž proti nepřátelům svých nepřátel, proti zbytkům
absolutní monarchie, pozemkovým vlastníkům, neprůmyslovým buržoům,
maloburžoům. Celý dějinný pohyb je tak soustředěn v rukou buržoazie;
každé vítězství, které je takto vybojováno, je vítězstvím buržoazie.
Ale s rozvojem průmyslu se proletariát nejen rozmnožuje; shlukuje se také
ve větší masy, jeho síla roste a on ji tím více pociťuje. Zájmy a životní
podmínky uvnitř proletariátu se stále víc vyrovnávají podle toho, jak stroje
stále víc stírají rozdíly mezi jednotlivými druhy práce a stlačují téměř
všude mzdy na stejně nízkou úroveň. Vzrůstající vzájemná konkurence
buržoů a z ní vznikající obchodní krize způsobují, že mzdy dělníků stále
víc kolísají; stále rychleji se vyvíjející, nepřetržité zdokonalování strojů
činí celé životní postavení proletářů stále nejistějším; srážky mezi
jednotlivým dělníkem a jednotlivým buržoou nabývají stále víc rázu srážek
mezi dvěma třídami. Dělníci začínají tvořit spolky[28] proti buržoům;
vystupují společně na obranu svých mezd. Zakládají dokonce trvalá
sdružení, aby si zajistili prostředky pro případ vzpour. Boj přechází místy v
povstání.
Dělníci občas vítězí, ale jen přechodně. Vlastním výsledkem jejich bojů
není bezprostřední úspěch, nýbrž stále více se šířící sjednocování dělníků.
Napomáhá mu vzrůst dopravních prostředků, které vytváří velký průmysl a
které umožňují spojení mezi dělníky různých míst. A jen spojení postačí,
aby se četné místní boje, které mají všude stejný charakter, slily v národní,
v třídní boj. Každý třídní boj je však boj politický. A sjednocení, k němuž
středověcí měšťané se svými provinciálními cestami potřebovali staletí,
dosahují moderní proletáři díky železnicím v několika letech.
Toto organizování proletářů v třídu, a tím v politickou stranu je každou
chvíli opět narušováno konkurencí mezi dělníky samými. Ale vzniká stále
znovu, pokaždé silnější, pevnější, mohutnější. Využívá rozbrojů v táboře
buržoazie, a tak si vynucuje zákonné uznání jednotlivých zájmů dělnictva.
Tak si například v Anglii vynutilo zákon o desetihodinovém pracovním
dni.
Srážky uvnitř staré společnosti vůbec v mnoha směrech napomáhají
procesu rozvoje proletariátu. Buržoazie vede nepřetržitý boj: zpočátku proti
aristokracii, později přímo proti těm částem buržoazie, jejichž zájmy se
dostávají do rozporu s pokrokem průmyslu; ustavičně proti buržoazii všech
cizích zemí. Ve všech těchto zápasech je nucena obracet se k proletariátu,
dovolávat se jeho pomoci, a tak jej strhávat do politického hnutí. Dodává
tedy sama proletariátu prvky svého vlastního vzdělání[29], tj. dává mu
zbraně proti sobě samé.
Nadto, jak jsme viděli, pokrok průmyslu sráží do řad proletariátu celé
vrstvy panující třídy nebo alespoň ohrožuje podmínky jejich existence. I
ony dodávají proletariátu velké množství prvků vzdělání.[30]
Nakonec, když se třídní boj blíží k rozhodnutí, nabývá proces rozkladu v
panující třídě, v celé staré společnosti tak prudkého a tak pronikavého rázu,
že malá část panující třídy se zříká své třídy a přimyká se k revoluční třídě,
k třídě, které patří budoucnost. Jako tedy dříve část šlechty přecházela k
buržoazii, přechází nyní část buržoazie k proletariátu, a to zejména část
buržoazních ideologů, kteří se povznesli k teoretickému pochopení celého
dějinného vývoje.
Ze všech tříd, které dnes stojí proti buržoazii, je skutečně revoluční třídou
jen proletariát. Ostatní třídy s vývojem velkého průmyslu upadají a
zanikají, proletariát je však jeho nejvlastnějším produktem.
Střední stavy, malý průmyslník, malý obchodník, řemeslník a rolník, ti
všichni bojují proti buržoazii, aby zachránili před zánikem svou existenci
jako střední stavy. Nejsou tedy revoluční, nýbrž konzervativní. A nejen to,
jsou reakční, snaží se[31] otočit kolo dějin zpět. Jsou-li revoluční, pak jen
vzhledem k svému nastávajícímu přechodu do řad proletariátu, pak nehájí
své nynější, nýbrž své budoucí zájmy, pak opouštějí své vlastní stanovisko,
aby se postavili na stanovisko proletariátu.
Lumpenproletariát, tento pasívní produkt hniloby nejnižších vrstev staré
společnosti, bývá místy proletářskou revolucí strhován do hnutí, ale celým
svým životním postavením bude spíše ochoten zaprodat se pro reakční
rejdy.
Životní podmínky staré společnosti jsou už zničeny v životních
podmínkách proletariátu. Proletář nemá vlastnictví; jeho poměr k ženě a
dětem nemá už nic společného s buržoazními rodinnými vztahy; moderní
průmyslová práce, moderní jařmo kapitálu, stejné v Anglii jako ve Francii,
v Americe jako v Německu, setřely z něho všechen národní charakter.
Zákony, morálka, náboženství jsou pro něho jen buržoazní předsudky, za
nimiž se opět skrývají jenom buržoazní zájmy.
Všechny dřívější třídy, když dobyly panství, snažily se upevnit své už
nabyté životní postavení tím, že podrobily celou společnost podmínkám
zajišťujícím jim výdělek. Proletáři mohou dobýt společenských výrobních
sil jen tak, že odstraní svůj vlastní dosavadní způsob přivlastňování, a tím i
celý dosavadní způsob přivlastňování. Proletáři nemají nic svého, co by
museli zajišťovat, jejich úkolem je zničit všechno, co dosud ochraňovalo a
zajišťovalo soukromé vlastnictví.
Všechna dosavadní hnutí byla hnutí menšin nebo v zájmu menšin.
Proletářské hnutí je samostatné hnutí obrovské většiny v zájmu obrovské
většiny. Proletariát, nejnižší vrstva nynější společnosti, se nemůže
pozvednout, nemůže se vzpřímit jinak než tak, že přitom vyletí do povětří
celá nadstavba vrstev, které tvoří oficiální společnost.
I když ne svým obsahem, tedy svou formou je boj proletariátu proti
buržoazii nejprve bojem národním. Proletariát každé země se ovšem musí
nejprve vypořádat se svou vlastní buržoazií.
Při líčení nejvšeobecnějších fází vývoje proletariátu jsme sledovali
víceméně skrytou občanskou válku uvnitř nynější společnosti až do chvíle,
kdy propuká v otevřenou revoluci a kdy proletariát násilným svržením
buržoazie zakládá své panství.
Všechny dosavadní společnosti spočívaly, jak jsme viděli, na protikladu
mezi utlačujícími a utlačovanými třídami. Aby však bylo možno nějakou
třídu utlačovat, musí mít zajištěny podmínky, za kterých by mohla alespoň
rabsky živořit. Nevolník se za nevolnictví probil k postavení člena komuny
a také maloměšťák se pod jařmem feudálního absolutismu probil k
postavení měšťáka. Naproti tomu moderní dělník, místo aby se s pokrokem
průmyslu pozvedal, klesá stále hlouběji pod úroveň životních poměrů své
vlastní třídy. Dělník se stává pauperem a pauperismus vzrůstá ještě rychleji
než obyvatelstvo a bohatství. Z toho jasně vysvítá, že buržoazie je
neschopna zůstat nadále panující třídou společnosti a vnucovat celé
společnosti podmínky existence své třídy jako zákon, jímž je nutno se řídit.
Není schopna vládnout, protože není schopna zajistit svému otroku ani jeho
otrockou existenci, protože je nucena nechat ho klesnout do postavení, kdy
ho musí sama živit, místo aby on živil ji. Společnost už nemůže žít pod
panstvím buržoazie, tj. existence buržoazie a existence společnosti jsou už
neslučitelné.
Podstatnou[32] podmínkou existence a panství buržoazní třídy je
hromadění bohatství v rukou soukromníků, tvoření a rozmnožování
kapitálu; podmínkou existence kapitálu je námezdní práce. Námezdní práce
je založena výhradně na vzájemné konkurenci mezi dělníky. Pokrok
průmyslu, jehož bezděčným a povolným nositelem je buržoazie, však
dělníky rozdělené konkurencí sdružuje, a tím je revolučně sjednocuje.
Rozvojem velkého průmyslu je tedy buržoazii pod nohama podemílána
sama základna, na které vyrábí a přivlastňuje si výrobky. Buržoazie
produkuje především svého[33] vlastního hrobaře. Její zánik i vítězství
proletariátu jsou stejně nevyhnutelné.



          II PROLETÁŘI A KOMUNISTÉ
V jakém poměru jsou komunisté k proletářům vůbec?
Komunisté nejsou zvláštní stranou oproti jiným dělnickým stranám.
Nemají zájmy odlišné od zájmů celého proletariátu.
Nevytyčují žádné zvláštní[34] zásady, podle nichž by chtěli přetvářet
proletářské hnutí.
Komunisté se liší od ostatních proletářských stran jedině tím, že na jedné
straně v boji proletářů různých národů vytyčují a obhajují společné zájmy
všeho proletariátu, nezávislé na národnosti; na druhé stran tím, že na
různých stupních vývoje, jimiž prochází boj mezi proletariátem a buržoazií,
zastupují vždy zájmy celého hnutí.
Komunisté jsou tedy v praxi nejrozhodnější, stále kupředu pobízející částí
dělnických stran všech zemí; v teorii vynikají nad ostatní masu proletariátu
pochopením podmínek, průběhu a všeobecných výsledků proletářského
hnutí.
Nejbližší cíl komunistů je týž jako cíl všech ostatních proletářských stran:
ztvárnění proletariátu ve třídu, svržení panství buržoazie, vydobytí politické
moci proletariátem.
Teoretické teze komunistů nejsou naprosto založeny na idejích, na
zásadách vymyšlených nebo objevených tím nebo oním správcem světa.
Jsou jen obecným výrazem skutečných poměrů existujícího třídního boje,
výrazem dějinného pohybu probíhajícího před našimi zraky. Odstranění
dosavadních vlastnických vztahů není něco, co by bylo charakteristické pro
komunismus.
Všechny vlastnické vztahy prodělávaly v dějinách neustálé střídání,
neustálé změny.
Francouzská revoluce odstranila například feudální vlastnictví a nahradila
je buržoazním.
Charakteristickými rysem komunismu není odstranění vlastnictví vůbec,
nýbrž odstranění buržoazního vlastnictví.
Avšak moderní buržoazní soukromé vlastnictví je posledním a
nejúplnějším výrazem vyrábění a přivlastňování výrobků, které spočívá na
třídních protikladech, na vykořisťování jedněch druhými.[35]
V tomto smyslu mohou komunisté shrnout svou teorii v jedinou větu:
zrušení soukromého vlastnictví.
Nám komunistům se vytýkalo, že prý chceme odstranit osobně nabyté,
vlastní prací získané vlastnictví; vlastnictví, které je základem veškeré
osobní svobody, činnosti a samostatnosti.
Prací získané, řádně nabyté, vlastními mozoly zasloužené vlastnictví!
Mluvíte o maloburžoazním, malorolnickém vlastnictví, které tu bylo před
buržoazním vlastnictvím? To nepotřebujeme odstraňovat my, to odstranil a
denně odstraňuje vývoj průmyslu.
Nebo snad mluvíte o moderním buržoazním soukromém vlastnictví?
Vytváří však námezdní práce, práce proletářova, proletáři vlastnictví?
Naprosto ne. Vytváří kapitál, tj. vlastnictví, které vykořisťuje námezdní
práci, které se může rozmnožovat jen pod podmínkou, že plodí novou
námezdní práci, aby ji znovu vykořisťovalo. Vlastnictví v nynější podobě
se pohybuje v protikladu mezi kapitálem a námezdní prací. Prozkoumejme
ob stránky tohoto protikladu.
Být kapitalistou znamená zaujímat ve výrobě postavení nejen ryze osobní,
nýbrž společenské. Kapitál je kolektivním produktem a může být uveden
do pohybu jen společnou činností mnoha členů společnosti, koneckonců
jen společnou činností všech členů společnosti.
Kapitál není tedy osobní mocí, je mocí společenskou.
Bude-li tedy kapitál přeměněn v kolektivní vlastnictví, patřící všem
příslušníkům společnosti, nezmění se osobní vlastnictví ve společenské.
Změní se jen společenský charakter vlastnictví. Vlastnictví ztratí svůj třídní
charakter.
Přejdeme k námezdní práci.
Průměrná cena námezdní práce se rovná mzdovému minimu, tj. sumě
životních prostředků nutných k tomu, aby dělníka zachovaly při životě jako
dělníka. Co si tedy námezdní dělník přivlastňuje svou činností, stačí pouze
k reprodukci jeho holého života. Nechceme naprosto odstranit toto osobní
přivlastňování výrobků práce, sloužící bezprostředně k reprodukci života,
přivlastňování neponechávající žádný čistý přebytek, který by mohl
vytvořit moc nad cizí prací. Chceme jen odstranit nuzácký charakter tohoto
přivlastňování, kdy dělník žije jen proto, aby rozmnožoval kapitál, a žije
jen potud, pokud to vyžaduje zájem panující třídy.
V buržoazní společnosti je živá práce jen prostředkem k rozmnožování
nahromaděné práce. V komunistické společnosti je nahromaděná práce jen
prostředkem k rozšiřování, obohacování a usnadňování životního procesu
dělníků.
V buržoazní společnosti panuje tedy minulost nad přítomností, v
komunistické společnosti přítomnost nad minulostí. V buržoazní
společnosti je kapitál samostatný a osobní, kdežto pracující individuum
nesamostatné a neosobní.
A zrušení těchto poměrů nazývá buržoazie odstraněním osobnosti a
svobody! Má pravdu. Jde ovšem o odstranění buržoazní osobnosti,
buržoazní samostatnosti a buržoazní svobody.
Svobodou se v rámci nynějších buržoazních výrobních vztahů rozumí
svoboda obchodu, svoboda koupě a prodeje.
S čachrem však padne i svobodný čachr. Řeči o svobodném čachru, jako
všechny ostatní volnostářské tirády naší buržoazie[36], mají vůbec smysl
jen potud, pokud jde o nesvobodný čachr, pokud jde o středověké zotročení
měšťana, ne však pokud jde o komunistické odstranění čachru, buržoazních
výrobních vztahů a buržoazie samotné.
Děsíte se, že chceme zrušit soukromé vlastnictví. Ale v nynější vaší
společnosti je soukromé vlastnictví zrušeno pro devět desetin jejích členů;
existuje právě proto, že pro devět desetin neexistuje. Vytýkáte nám tedy, že
chceme zrušit vlastnictví, které předpokládá jako nezbytnou podmínku, že
obrovská většina společnosti nemá vlastnictví.
Zkrátka vytýkáte nám, že chceme zrušit vaše vlastnictví. Ano, to opravdu
chceme.
Od chvíle, kdy už nebude možno přeměňovat práci v kapitál, v peníze a
pozemkovou rentu, zkrátka ve společenskou moc, kterou lze
monopolizovat, tj. od chvíle, kdy už nebude možno přeměňovat osobní
vlastnictví ve vlastnictví buržoazní, od té chvíle, prohlašujete, bude
osobnost zrušena.
Přiznáváte tedy, že osobností nerozumíte nikoho jiného než měšťáka,
buržoazního vlastníka. Taková osobnost musí být skutečně zrušena.
Komunismus nebere nikomu možnost přivlastňovat si společenské
výrobky, bere jen možnost zotročovat si tímto přivlastňováním cizí práci.
Namítalo se, že zrušením soukromého vlastnictví přestane veškerá činnost
a zavládne všeobecná zahálka.
Podle toho by byla buržoazní společnost dávno musela zahynout na lenost;
vždyť ti, kdo v ní pracují, nic nenabývají, a ti, kdo nabývají, nepracují.
Všechny tyto obavy vyúsťují v tautologii, že nebude námezdní práce, až
nebude kapitál.
Všechny námitky namířené proti komunistickému způsobu přivlastňování a
výroby materiálních výrobků jsou rozšiřovány také na přivlastňování a
produkci produktů duševní práce. Jako se zánik třídního vlastnictví jeví
měšťákovi zánikem výroby samé, tak i zánik třídního vzdělání je mu
totožný se zánikem vzdělání vůbec.
Vzdělání, jehož ztrátu měšťák oplakává, znamená pro obrovskou většinu
výchovu k tomu, aby sloužili jako stroj.
Avšak nepřete se s námi, když odstranění buržoazního vlastnictví
posuzujete podle svých buržoazních představ o svobodě, vzdělání, právu
atd. Vždyť i vaše ideje jsou výtvory buržoazních výrobních a vlastnických
vztahů, jako je vaše právo jenom vůlí vaší třídy povýšenou na zákon, vůlí,
jejíž obsah je urovnán materiálními životními podmínkami vaší třídy.
Svou zaujatou představu, podle níž proměňujete své výrobní a vlastnické
vztahy ze vztahů historických a v rozvoji výroby pomíjejících ve věčné
zákony přírody a rozumu, sdílíte se všemi zaniklými panujícími třídami. Co
dovedete pochopit, jde-li o vlastnictví antické, co dovedete pochopit, jde-li
o vlastnictví feudální, to už neumíte pochopit, jde-li o vlastnictví buržoazní.
Zrušení rodiny! I největší radikálové se pohoršují nad tímto hanebným
úmyslem komunistů.
Na čem je založena nynější, buržoazní rodina? Na kapitálu, na soukromém
zisku. Plně vyvinuta existuje jedině pro buržoazii; jejím doplňkem však je
život bez rodiny, vnucený proletářům, a veřejná prostituce.
Buržoazní rodina ovšem zanikne spolu s tímto svým doplňkem a obojí
zmizí se zánikem kapitálu.
Vytýkáte nám snad, že chceme zrušit vykořisťování dětí jejich rodiči?
Přiznáváme se k tomuto zločinu.
Ale vy tvrdíte, že nahrazením domácí výchovy společenskou výchovou
chceme zrušit vztahy člověku nejdražší.
A není také vaše výchova určována společností? Není určována
společenskými vztahy, v nichž vychováváte, přímým i nepřímým
vměšováním společnosti, školou atd.? Komunisté si nevymýšlejí nějaké
působení společnosti na výchovu; mění pouze charakter výchovy, zbavují ji
vlivu panující třídy.
Buržoazní řeči o rodině a výchově, o něžném poměru mezi rodiči a dětmi
jsou tím odpornější, čím víc rozvoj velkého průmyslu přetrhává všechny
rodinné svazky proletářů a čím víc jsou děti proměňovány v pouhý předmět
obchodu a v pracovní nástroje.
Ale vy komunisté chcete zavést společenství žen, křičí na nás sborem celá
buržoazie.
Měšťák vidí ve své ženě pouhý výrobní nástroj. Slyší, že výrobní nástroje
mají být dány do společného užívání, a nemůže si ovšem představit nic
jiného, než že stejný úděl postihne také ženy.
Nemá ani potuchy, že jde právě o to, zrušit postavení ženy jako pouhého
výrobního nástroje.
Není ostatně nic směšnějšího než přemravné zděšení našich měšťáků nad
domnělým oficiálním společenstvím žen u komunistů. Komunisté
nepotřebují zavádět společenství žen, to tu bylo skoro odjakživa.
Našim měšťákům dokonce nestačí, že jsou jim k dispozici ženy a dcery
jejich proletářů, o oficiální prostituci ani nemluvě, a s náramným potěšením
si vzájemně svádějí manželky.
Buržoazní manželství je ve skutečnosti společenstvím manželek.
Komunistům by bylo možno nanejvýš vytknout, že by chtěli[37] změnit
pokrytecky zastřené společenství žen společenstvím oficiálním a
nezastřeným. Rozumí se ostatně samo sebou, že se zrušením nynějších
výrobních vztahů zmizí také z nich vyplývající společenství žen, tj.
oficiální i neoficiální prostituce.
Komunistům se dále vytýká, že prý chtějí odstranit vlast a národnost.
Dělníci nemají vlast. Nelze jim vzít něco, co nemají. Protože proletariát
musí nejprve dobýt politické panství, pozvednout se na národní třídu[38] a
konstituovat se jako národ, je sám ještě národní, třebaže nikterak ve smyslu
buržoazie.
Nacionální rozdíly a protiklady mezi národy mizejí stále víc už s rozvojem
buržoazie, svobodou obchodu, světovým trhem, stejnorodostí průmyslové
výroby a jí odpovídajícími životními poměry.
Vláda proletariátu tento proces ještě více urychlí. Spojená akce, alespoň
civilizovaných zemí, je jednou z prvních podmínek osvobození
proletariátu.
Tou měrou, jak bude odstraňováno vykořisťování jednoho individua
druhým, bude odstraňováno i vykořisťování jednoho národa druhým.
S protikladem tříd uvnitř národa[39] padne i vzájemné nepřátelství mezi
národy.
Obžaloby proti komunismu vznášené z hlediska náboženského,
filosofického a vůbec ideologického nezasluhují obšírnějšího rozboru.
Je snad zapotřebí zvláštního důvtipu, abychom pochopili, že s životními
poměry lidí, s jejich společenskými vztahy, s jejich společenským bytím se
mění i jejich představy, názory a pojmy, zkrátka jejich vědomí?
Co jiného dokazují dějiny idejí, než že duševní produkce se přetváří spolu s
materiální? Vládnoucími idejemi každé doby byly vždy jen ideje panující
třídy.
Mluví se o idejích, které revolucionují celou společnost; tím se vyjadřuje
jen ta skutečnost, že se uvnitř staré společnosti vytvořily prvky nové
společnosti, že spolu s rozkladem starých životních poměrů pokračuje také
rozklad starých idejí.
Když starověký svět propadal zkáze, byla stará náboženství přemožena
náboženstvím křesťanským. Když v 18. století podléhaly křesťanské ideje
idejím osvícenským, bojovala feudální společnost svůj předsmrtný zápas s
tehdy revoluční buržoazií. Ideje svobody svědomí a náboženského vyznání
vyjadřovaly jen vládu svobodné konkurence v oblasti vědění.[40]
"Avšak," namítnou nám, "náboženské, morální, filosofické, politické,
právní atd. ideje se v průběhu dějinného vývoje sice měnily. Ale
náboženství, morálka, filosofie, politika a právo se při těchto změnách
vždycky udržely.
Mimoto existují věcné pravdy, jako svoboda, spravedlnost atd., které jsou
společné všem stupňům vývoje společnosti. Komunismus však odstraňuje
věčné pravdy, odstraňuje náboženství a morálka, místo aby jim dal novou
tvářnost, odporuje tedy celému dosavadnímu dějinnému vývoji."
V čem je podstata této obžaloby? Dějiny všech dosavadních společností se
pohybovaly v třídních protikladech, které měly v různých epochách různou
tvářnost.
Ale ať už na sebe braly jakoukoli formu, vykořisťování jedné části
společnosti druhou je skutečnost společná všem předchozím staletím. Není
tedy divu, že společenské vědomí všech staletí se přes všechnu rozmanitost
a rozdílnost pohybuje v určitých společných formách - formách vědomí,
které úplně zmizí teprve s úplným zánikem protikladu tříd.
Komunistická revoluce je nejradikálnějším rozchodem s tradičními
vlastnickými vztahy; není divu, že v průběhu jejího rozvoje se
nejradikálněji účtuje s tradičními idejemi.
Ale dost už o námitkách buržoazie proti komunismu.
Viděli jsme výše, že prvním krokem v dělnické revoluci je pozvednutí
proletariátu na panující třídu, vydobytí demokracie.
Proletariát využije svého politického panství k tomu, aby postupně vyrval
buržoazii všechen kapitál, soustředil všechny výrobní nástroje v rukou
státu, tj. proletariátu zorganizovaného v panující třídu, a co nejrychleji
rozmnožil masu výrobních sil.
To se ovšem může stát nejprve jen despotickými zásahy do vlastnického
práva a do buržoazních výrobních vztahů, tedy opatřeními, která se zdají
ekonomicky nedostatečná a neudržitelná, která však v průběhu hnutí
přerůstají sama sebe a jsou nevyhnutelná jako prostředek k převratu v
celém způsobu výroby.
Tato opatření budou ovšem podle různých zemí různá.
V nejpokročilejších zemích může však být téměř všeobecně použito těchto
opatření :
1. Vyvlastnění pozemkového majetku a použití pozemkové renty na výdaje
státu.
2. Silně progresívní daň.
3. Zrušení dědického práva.
4. Konfiskace majetku všech emigrantů a rebelů.
5. Soustřední úvěru v rukou státu prostřednictvím národní banky se státním
kapitálem a výhradním monopolem.
6. Soustřední[41] dopravy v rukou státu.
7. Zvýšení potu národních továren, výrobních nástrojů, získávání nové orné
půdy a meliorace pozemků podle společného plánu.
8. Stejná pracovní povinnost pro všechny, zřízení průmyslových armád,
zejména pro zemědělství.
9. Spojení zemědělské a průmyslové výroby, úsilí o postupné odstranění
rozdílu[42] mezi městem a venkovem.
10. Veřejná a bezplatná výchova všech dětí. Odstranění tovární práce dětí v
její dnešní podobě. Spojení výchovy s materiální výrobou atd.[43]
Jakmile v průběhu vývoje zmizí třídní rozdíly a všechna výroba bude
soustředěna v rukou sdružených jednotlivců, ztratí veřejná moc svůj
politický charakter. Politická moc ve vlastním smyslu slova je
organizované násilí jedné třídy k potlačování druhé. Sjednotí-li se
proletariát v boji proti buržoazii nutně v třídu, pozvedne-li se revolucí na
panující třídu a zruší-li jako panující třída násilně staré výrobní vztahy,
zruší s těmito výrobními vztahy i podmínky existence třídního protikladu,
zruší třídy vůbec[44], a tím i své vlastní panství jako třídy.
Místo staré buržoazní společnosti s jejími třídami a třídními protiklady
nastoupí sdružení, v němž svobodný rozvoj každého je podmínkou
svobodného rozvoje všech.



  III SOCIALISTICKÁ A KOMUNISTICKÁ
              LITERATURA
                         1. Reakční socialismus
                          a) Feudální socialismus
Francouzská a anglická aristokracie byla celým svým dějinným postavením
povolána k tomu, aby psala pamflety proti moderní buržoa.zní společnosti.
Ve francouzské červencové revoluci z roku 1830 a v anglickém hnutí za
parlamentní reformu podlehla ještě jednou nenáviděnému povýšenci. O
vážném politickém boji už nemohlo být řeči. Zbýval jí jen literární boj. Ale
také v oblasti literatury se staly staré fráze z dob restaurace[45]
nemožnými. Aby vzbudila sympatie, musila aristokracie předstírat, že
nesleduje vlastní zájmy, nýbrž sestavuje svůj obžalovací spis proti
buržoazii jen v zájmu vykořisťované dělnické třídy. Chystala si
zadostiučinění tím, že zpívala na nového vládce hanlivé písničky a šeptala
mu do ucha víceméně zlověstná proroctví.
Tak vznikl feudální socialismus - zpola žalozpěv, zpola paskvil, zpola
ohlas minulosti, zpola hrozba budoucnosti - který občas zasahoval
buržoazii přímo do srdce břitkým, duchaplným drásavým úsudkem a vždy
působil směšně naprostou neschopností porozumět chodu novodobých
dějin.
Aristokraté mávali proletářskou žebráckou mošnou jako praporem, aby za
sebou shromáždili lid. Kdykoli je však následoval, spatřil na jejich zadku
staré feudální erby a rozutekl se s hlasitým a neuctivým chechtotem.
Tuto komedii provozovala část francouzských legitimistů[t] a Mladá
Anglii.[u]
Dokazují-li feudálové, že jejich způsob vykořisťování byl jiný než
vykořisťování buržoazní, pak jen zapomínají, že vykořisťovali za okolností
a podmínek zcela jiných a nyní přežitých. Dokazují-li, že za jejich panství
moderní proletariát neexistoval, zapomínají, že právě moderní buržoazie
byla nutným plodem jejich společenského řádu.
Ostatně skrývají reakční charakter své kritiky tak málo, že jejich hlavní
obžaloba proti buržoazii tkví právě v tvrzení, že se za její vlády rozvíjí
třída, která vyhodí do povětří celý starý společenský řád.
Vyčítají buržoazii mnohem víc to, že plodí revoluční proletariát, než že
vůbec plodí proletariát.
V politické praxi se proto účastní všech násilných opatření proti dělnické
třídě a ve všedním životě přes všechny své nabubřelé fráze nezapomínají
sklízet zlatá jablka[46] a čachrování s ovčí vlnou, cukrovkou a kořalkou je
pro ně víc než věrnost, láska a čest.[47]
Jako šel páter vždy ruku v ruce s feudálem, jde i páterský socialismus ruku
v ruce s feudálním.
Není nic lehčího než dát křesťanskému asketismu socialistický nátěr. Což
nehorlilo křesťanství také proti soukromému vlastnictví, proti manželství,
proti státu? Což nehlásalo místo toho dobročinnost a žebrotu, celibát a
umrtvování těla, klášterní život a církev? Křesťanský[48] socialismus je jen
svěcená voda, kterou páter kropí aristokratův vztek.
                      b) Maloburžoazní socialismus
Feudální aristokracie není jediná třída, kterou buržoazie svrhla a jejíž
životní podmínky v moderní buržoazní společnosti zakrňovaly a odumíraly.
Středověký měšťanský stav a drobný malorolnický stav byly předchůdci
moderní buržoazie. V zemích průmyslově a obchodně méně vyvinutých
tato třída dosud živoří vedle vzmáhající se buržoazie.
V zemích, v nichž se vyvinula moderní civilizace, se vytvořila a jako
doplňující část buržoazní společnosti se stále znovu tvoří nová
maloburžoazie, jež kolísá mezi proletariátem a buržoazií, jejíž příslušníky
však konkurence neustále sráží do řad proletariátu, a oni už pozorují, jak se
s vývojem velkého průmyslu přibližuje okamžik, kdy úplně zmizí jako
samostatná část moderní společnosti a budou nahrazeni v obchodu,
průmyslu i v zemědělství dozorci a námezdními zaměstnanci.
V zemích, jako je Francie, kde rolnictvo tvoří značně přes polovinu
obyvatelstva, bylo přirozené, že se objevili spisovatelé, kteří se zastávali
proletariátu proti buržoazii, používali při své kritice buržoazního režimu
maloburžoazního a malorolnického měřítka a hájili dělníky ze stanoviska
maloburžoazie. Tak vznikl maloburžoazní socialismus. Představitelem této
literatury nejen ve Francii, nýbrž i v Anglii je Sismondi.
Tento socialismus neobyčejně důvtipně rozpitval rozpory v moderních
výrobních vztazích. Odhalil, jak je ekonomové licoměrně zkrášlují.
Nezvratně dokázal zhoubné účinky strojové výroby a dělby práce,
koncentraci kapitálu a pozemkového majetku, nadvýrobu, krize, nutný
zánik drobných buržoů a rolníků, bídu proletariátu, anarchii výroby,
křiklavý nepoměr v rozdělování bohatství, vzájemnou vyhlazovací
průmyslovou válku mezi národy, rozklad starých mravů, starých rodinných
vztahů a starých národností.
Ale co do svého pozitivního obsahu chce tento socialismus buď obnovit
staré výrobní a směnné prostředky a s nimi staré vlastnické vztahy a starou
společnost, anebo chce moderní výrobní a směnné prostředky znovu
násilně vtěsnat do rámce starých vlastnických vztahů, které jimi byly
rozbity a musely být rozbity. V obou případech je reakční a utopický
zároveň.
Cechovní organizace průmyslu a patriarchální hospodářství na venkově,
taková je jeho poslední moudrost.
Ve svém dalším vývoji upadl tento směr do zbabělé kocoviny.[49]
                  c) Německý aneb "pravý" socialismus
Francouzská socialistická a komunistická literatura., která vznikla pod
jařmem panující buržoazie a je literárním výrazem boje proti tomuto
panství, byla přenesena do Německa v době, kdy tam buržoazie práv
zahájila boj proti feudálnímu absolutismu.
Němečtí filosofové, polofilosofové a estéti sáhli chtivě po této literatuře a
zapomněli jen, že s těmito spisy se z Francie do Německa nepřestěhovaly
také francouzské životní poměry. V německých poměrech ztratila
francouzská literatura jakýkoli bezprostřední praktický význam a nabyla
ryze literární tvářnosti. Ukázala se nutně neplodným přemítáním[50] o
uskutečnění lidské podstaty. Tak požadavky první francouzské revoluce
měly pro německé filosofy 18. století smysl jen jako požadavky
"praktického rozumu" vůbec a projevy vůle revoluční francouzské
buržoazie měly v jejich očích význam zákonů čisté vůle, vůle, jaká má být,
pravé lidské vůle.
Celá práce německých literátů záležela výhradně v tom, že. se snažili uvést
nové francouzské ideje v soulad se svým starým filosofickým svědomím,
anebo spíše osvojit si francouzské ideje ze svého filosofického stanoviska.
Toto osvojení se dělo stejným způsobem, jakým si vůbec osvojujeme cizí
řeč, totiž překladem.
Je známo, že v rukopisech, na nichž byla zaznamenána klasická díla
starých pohanských dob, nadepisovali mniši nad text své nejapné
životopisy katolických svatých. Němečtí literáti naložili s bohaprázdnou
francouzskou literaturou právě opačně. Vepsali pod francouzský originál
své filosofické nesmysly. Například pod francouzskou kritiku peněžních
vztahů vepsali "zvnějšnění lidské podstaty", pod francouzskou kritiku
buržoazního státu "zrušení vlády abstraktně obecného" atd.
Podsunování těchto[51] filosofických slovních obratů pod francouzské
úvahy překřtili na "filosofii činu", "pravý socialismus", "německou vědu
socialismu", "filosofické zdůvodnění socialismu" atd.
Francouzská socialisticko-komunistická literatura byla takto doslova
vykleštěna. A protože v rukou Němců přestala vyjadřovat boj jedné třídy
proti druhé, byl Němec přesvědčen, že překonal "francouzskou
jednostrannost", že místo skutečných potřeb hájí potřebu pravdy a místo
zájmů proletáře zájmy lidské bytosti, člověka vůbec, člověka, který nepatří
k žádné třídě, který vůbec neexistuje ve skutečnosti, nýbrž jen v oblačných
výšinách filosofické fantazie.
Tento německý socialismus, který svá nemotorná školácká cvičení bral tak
vážně a slavnostně a tak jarmarečně je vytruboval, ztrácel však postupně
svou pedantskou nevinnost.
Boj německé, zejména pruské buržoazie proti feudálům a absolutnímu
království, slovem liberální hnutí, se stával stále vážnějším.
"Pravému" socialismu se tak naskytla vítaná příležitost postavit proti
politickému hnutí socialistické požadavky, stíhat tradičními kletbami
liberalismus, zastupitelský stát, buržoazní konkurenci, buržoazní tiskovou
svobodu, buržoazní právo, buržoazní svobodu a rovnost a kázat lidovým
masám, že v tomto buržoazním hnutí nemohou nic získat, nýbrž naopak
všechno ztratit. Německý socialismus v pravý čas zapomněl, že
francouzská kritika, jejíž byl bezduchou ozvěnou, předpokládala[52]
moderní buržoazní společnost s příslušnými materiálními životními
podmínkami a s přiměřenou politickou ústavou, tedy vesměs předpoklady,
o jejichž vybojování v Německu teprve šlo.
Sloužil německým absolutistickým vládám s jejich suitou páterů, kantorů,
krautjunkerů a byrokratů za vítaného hastroše proti buržoazii deroucí se
hrozivě nahoru.
Byl pocukrovaným doplňkem k hořkým ranám karabáčem a kulkám z
karabiny, jimiž tyto vlády potlačovaly povstání německých dělníků.
Jestliže se "pravý" socialismus takto stal v rukou vlád zbraní proti německé
buržoazii, pak také bezprostředně zastupoval reakční zájmy, zájmy
německého šosáctví[53]. Skutečnou společenskou základnu existujícího
pořádku v Německu tvoří maloměšťáctvo, jež se dochovalo ze 16. století a
od těch dob se stále znovu vynořuje v různých formách.
Jeho zachování znamená zachování dosavadních poměrů v Německu. Od
průmyslového a politického panství buržoazie očekává se strachem svůj
jistý zánik, na jedné straně v důsledku koncentrace kapitálu, na druhé
straně v důsledku růstu revolučního proletariátu. Zdálo se mu, že "pravý"
socialismus zabíjí dvě mouchy jednou ranou. Šířil se jako epidemie.
Háv, setkaný ze spekulativních pavučin, vyšívaný estétskými květy
krasořečnictví, prosáklý vláhou nyvého rozkochání, tento mystický háv, do
něhož němečtí socialisté halili svých několik kožených "věčných pravd",
zvyšoval jen odbyt jejich zboží u tohoto obecenstva.
Německý socialismus si sám od sebe stále víc uvědomoval, že je jeho
posláním, aby byl nadutým představitelem těchto šosáků.
Prohlásil německý národ za vzorný národ a německého šosáka[54] za vzor
člověka. Dával každé jeho ničemnosti skrytý, vyšší, socialistický smysl, v
němž znamenala svůj opak. Byl důsledný až do konce tím, že vystupoval
přímo proti "hrubě destruktivnímu" směru komunismu a vyhlásil svou
nestrannou povznesenost nad jakýkoli třídní boj. Až na velmi malé výjimky
patří všechno, co v Německu obíhá jako takzvané socialistické a
komunistické spisy, k této špinavé, otravné literatuře.[55]

           2. Konzervativní aneb buržoazní socialismus
Jistá část buržoazie by ráda odpomohla sociálním neduhům, aby zajistila
trvání buržoazní společnosti.
Sem patří ekonomové, filantropové, humanitáři, oprávci pečující o blaho
pracujících tříd, organizátoři dobročinnosti, členové spolků proti týrání
zvířat, zakladatelé abstinentních spolků, pokoutní reformátoři
nejrozmanitějšího druhu. Tento buržoazní socialismus byl vypracován
dokonce v celé systémy.
Jako příklad uvádíme Proudhonovu "Filosofii bídy".
Socialističtí buržoové chtějí podmínky existence moderní společnosti, ale
bez bojů a nebezpečí, které z nich nezbytně vyplývají. Přejí si existující
společnost, ale bez živlů, které ji revolucionují a rozkládají. Chtějí mít
buržoazii bez proletariátu. Buržoazii se zdá svět, v němž panuje,
pochopitelně nejlepší ze všech světů. Buržoazní socialismus zpracovává
tuto útěšnou představu ve víceméně ucelený systém. Když se obrací k
proletariátu s výzvou, aby uskutečnil její systém a[56] vtáhl do nového
Jeruzaléma, pak v podstat jen žádá, aby proletariát v nynější společnosti
zůstal, ale odložil své nenávistné představy o ní.
Druhá, méně systematická, jen[57] praktičtější forma tohoto socialismu se
snažila dělnické tříd zošklivit každé revoluční hnutí, dokazujíc, že jí
nemůže prospět ta neb ona politická změna, nýbrž jen změna materiálních
životních poměrů, ekonomických poměrů. Ale změnou materiálních
životních poměrů nemíní tento socialismus nikterak odstranění buržoazních
výrobních vztahů, které je uskutečnitelné jen revoluční cestou, nýbrž
administrativní reformy, které by byly provedeny na podkladě těchto
výrobních vztahů, a tudíž by nic neměnily na vztahu mezi kapitálem a
námezdní prací, nýbrž by v nejlepším případě zmenšovaly náklady
buržoazie na její panování a zjednodušovaly by její státní hospodářství.
Pravého svého výrazu nabývá buržoazní socialismus teprve tehdy, když se
stává pouhou řečnickou ozdobou.
Svobodný obchod v zájmu dělnické třídy! Ochranná cla v zájmu dělnické
třídy! Věznice se samovazbou v zájmu dělnické třídy: to je poslední, jediné
vážně míněné slovo buržoazního socialismu.
Socialismus buržoazie tkví[58] právě v tvrzení, že buržoové jsou buržoy - v
zájmu dělnické třídy.

          3. Kritickoutopický socialismus a komunismus
Nemluvíme tu o literatuře, která ve všech velkých novodobých revolucích
tlumočila požadavky proletariátu (spisy Babeufovy atd.).
První pokusy proletariátu přímo prosadit v dobách všeobecného rozjitření,
v období svržení feudální společnosti své vlastní třídní zájmy nezbytně
ztroskotaly jak pro nevyspělost samotného proletariátu. tak pro nedostatek
materiálních podmínek jeho osvobození, které jsou teprve výtvorem
buržoazní epochy. Revoluční literatura, která provázela tato první hnutí
proletariátu, je svým obsahem nutně reakční. Hlásá všeobecný asketismus a
hrubé rovnostářství.
Skutečně socialistické a komunistické systémy, systém Saint-Simonův,
Fourierův, Owenův atd., se objevují v prvním, nevyvinutém období boje
mezi proletariátem a buržoazií, které jsme vylíčili výše (viz "Buržoové a
proletáři").
Vynálezci těchto systémů vidí sice protikladnost tříd i působení
rozkladných živlů uvnitř panující společnosti samé. Nevidí však u
proletariátu samostatnou dějinnou iniciativu, nevidí žádné jemu vlastní
politické hnutí.
Protože vývoj třídního protikladu jde ruku v ruce s vývojem průmyslu,
nemohou tito lidé ani najít materiální podmínky osvobození proletariátu a
hledají sociální vědu a sociální zákony, které by tyto podmínky vytvořily.
Místo společenské činnosti má nastoupit jejich osobní vynalézání, místo
historických podmínek osvobození podmínky vysněné, místo ponenáhlého
organizování proletariátu ve třídu organizace společnosti podle jejich
receptu. Budoucí dějiny celého světa se pro ně redukují na propagaci a
praktické uskutečňování jejich společenských plánů.
Jsou si ovšem vědomi, že v těchto svých plánech hájí hlavně zájmy
pracující třídy jako třídy nejvíc trpící. Proletariát pro ně existuje jen jako
třída nejvíc trpící.
Ale nevyvinutá forma třídního boje, jakož i jejich vlastní životní postavení
způsobují, že se domnívají být vysoko povznesení nad tento třídní
protiklad. Chtějí zlepšit životní postavení všech členů společnosti, i těch,
kteří žijí v nejlepších podmínkách. Apelují proto ustavičně na celou
společnost bez rozdílu, a především na panující třídu. Podle jejich mínění
stačí jen pochopit jejich systém, aby byl uznán za nejlepší možný plán
nejlepší možné společnosti.
Zavrhují proto jakoukoli politickou, a zejména jakoukoli revoluční akci,
chtějí svého cíle dosáhnout pokojnou cestou a pokoušejí se drobnými,
samozřejmě selhávajícími pokusy a silou příkladu proklestit cestu novému
společenskému evangeliu.
Fantastické líčení[59] budoucí společnosti vzniká[60] v době, kdy je
proletariát ještě velmi nevyspělý a sám si tedy ještě představuje svoje
postavení velmi fantasticky, vzniká z jeho první mocné touhy - plné
předtuch - po všeobecném přetvoření společnosti.
Ale socialistické a komunistické spisy obsahují i kritické prvky. Útočí na
všechny základy existující společnosti. Dodaly proto velice cenný materiál
k uvědomování dělníků. Jejich pozitivní teze o budoucí společnosti,
například zrušení protikladu mezi městem a venkovem[61], zrušení rodiny,
soukromého nabývání statků a námezdní práce, hlásáni společenské
harmonie, přeměna státu v pouhou správu výroby - všechny tyto teze
vyjadřují jen nutnost odstranění třídního protikladu, který se teprve počíná
vyvíjet a je jim znám jen ve své počáteční beztvárné neurčitosti. Tyto
pozitivní teze mají proto ještě čistě utopický charakter.
Význam kritickoutopického socialismu a komunismu je v obráceném
poměru k dějinnému vývoji. Tou měrou, jak se rozvíjí a utváří třídní boj,
pozbývá toto blouznivé povznášení se nad něj, toto blouznivé potírání
třídního boje jakékoli praktické ceny a jakékoli teoretické oprávněnosti. A
proto jak byli původci těchto systémů v mnoha směrech revoluční, tak tvoří
jejich žáci vždy reakční sekty. Bez ohledu na další historický vývoj
proletariátu tvrdošíjně lpí na starých názorech mistrů. Snaží se proto
důsledně znovu otupit třídní boj a smířit protiklady. Stále ještě sní o
uskutečnění svých společenských utopií na zkoušku, o zakládání
jednotlivých falanster, o zřizování kolonií ve vlastní zemi (home-colonies),
o zřízení malé Ikarie[62] - kapesního vydání nového Jeruzaléma - a aby
mohli vybudovat všechny ty vzdušné zámky, jsou nuceni dovolávat se
lidumilnosti buržoazních srdcí a měšců. Ponenáhlu sestupují do kategorie
svrchu vylíčených reakčních a konzervativních socialistů a liší se od
nich[63] jen systematičtějším pedantstvím, fanatickou pověrčivou vírou v
zázračné účinky své sociální vědy.
Proto vystupují rozhořčeně proti jakémukoli politickému hnutí dělníků,
které podle jejich mínění může vyvěrat jedině ze slepé nevíry v nové
evangelium.
Owenovci v Anglii vystupují proti chartistům, fourierovci ve Francii proti
reformistům.[v]



       IV STANOVISKO KOMUNISTŮ K
       RŮZNÝM OPOZIČNÍM STRANÁM
Po tom, co bylo řečeno v II. oddílu, je jasný poměr komunistů k dělnickým
stranám, které se už ustavily, tedy jejich poměr k chartistům v Anglii a ke
stoupencům agrární reformy v Severní Americe.
Komunisté bojují za dosažení nejbližších cílů a zájmů dělnické třídy, ale v
hnutí přítomnosti představují zároveň budoucnost hnutí. Ve Francii se
komunisté v boji proti konzervativní a radikální buržoazii spojují se stranou
socialisticko-demokratickou[64], aniž se tím vzdávají práva chovat se
kriticky k frázím a iluzím vyvěrajícím z revoluční tradice.
Ve Švýcarsku podporují radikály, nezapomínajíce, že tato strana se skládá z
protichůdných živlů, zčásti z demokratických socialistů ve francouzském
smyslu, zčásti z radikálních buržoů.
Mezi Poláky podporují komunisté stranu, která činí agrární revoluci
podmínkou národního osvobození, touž stranu, která vyvolala krakovské
povstání roku 1846.[w]
V Německu, pokud buržoazie vystupuje revolučně, bojuje komunistická
strana společně s ní proti absolutní monarchii, feudálnímu pozemkovému
vlastnictví a maloměšťáctví.
Komunistická strana však nepřestává ani na okamžik pěstovat mezi dělníky
co nejjasnější vědomí nepřátelského protikladu mezi buržoazií a
proletariátem[65], aby němečtí dělníci mohli okamžitě využít
společenských a politických podmínek, které musí s sebou přinést panství
buržoazie, jako zbraně proti ní samé, aby po svržení reakčních tříd byl v
Německu ihned zahájen boj přímo proti buržoazii.
K Německu obracejí komunisté svou hlavní pozornost, protože Německo
stojí na prahu buržoazní revoluce a provede tento převrat za pokročilejších
podmínek evropské civilizace vůbec a s mnohem vyspělejším
proletariátem, než tomu bylo v Anglii v 17. a ve Francii v 18. století.
Německá buržoazní revoluce může být tedy jen bezprostřední předehrou
proletářské revoluce.
Zkrátka, komunisté všude podporují každé revoluční hnutí proti
dosavadním společenským a politickým poměrům.
Ve všech těchto hnutích staví do popředí otázku vlastnictví jako základní
otázku hnutí, bez ohledu na to, zda už nabyla více nebo méně vyvinuté
formy.
Komunisté konečně všude usilují o spojení a dorozumění demokratických
stran všech zemí.
Komunisté pokládají za nedůstojné, aby tajili své názory a úmysly.
Prohlašují otevřeně, že jejich cílů lze dosáhnout jen násilným svržením
celého dosavadního společenského řádu. Nechť se panující třídy třesou
před komunistickou revolucí! Proletáři v ní nemají co ztratit, leda své
okovy. Dobýt mohou celý svět.

                    Proletáři všech zemí, spojte se!


Poznámky:
[1] Názvy předmluv byly vesměs doplněny vydavateli. [2] "K této
myšlence," pravím v předmluvě k anglickému překladu, "která je podle
mého mínění předurčena, aby měla pro historickou vědu stejně pokrokový
význam jako Darwinova teorie pro přírodovědu - k této myšlence jsme se
oba postupně přibližovali už několik let před rokem 1845. Jak dalece jsem
v tomto směru postoupil samostatně, ukazuje moje "Postavení dělnické
třídy v Anglii". Když jsem se však na jaře roku 1845 znovu sešel s Marxem
v Bruselu, měl tuto myšlenku propracovánu a vyložil mi ji slovy téměř
stejně jasnými, jakými jsem ji shrnul zde." (Engelsova poznámka k
německému vydání z roku 1890.) [3] Lassalle osobně nám vždycky
prohlašoval, že je Marxovým žákem, a jako takový stál na půdě Manifestu.
Ale ve své veřejné agitaci v letech 1862 až 1564 nešel na požadavek
výrobních družstev podporovaných státním úvěrem. (Engelsova
poznámka.) [4] "The Condition oí the Working Class in England in 1844".
By Frederick Engels. Translated by Florence K. Wischnewetzky, New
York, Lovell - London, W. Reeves, 1888. (Původní poznámka) [5] Lassalle
se osobně vůči nám vždycky prohlašoval za "žáka" Marxova a stál jako
takový na půdě Manifestu. Jinak tomu bylo s ětmi jeho přívrženci, kteří se
nedostali za požadavek výrobních družstev se státním úvěrem a dělili celou
dělnickou třídu na stoupence státní moci a na stoupence svépomoci.
(Engelsova poznámka.) [6] Tato věta je v polském vydání z r. 1892
vynechána. [7] Tato slova jsou v italském překladu z r. 1893 vynechána.
[8] Buržoazií se rozumí třída novodobých kapitalistů, kteří vlastní
prostředky společenské výroby a používají námezdní práce. Proletariátem
třída novodobých námezdním dělníků, kteří nemají své výrobní prostředky
a jsou tedy nuceni, aby mohli žít, prodávat svou pracovní sílu. (Engelsova
poznámka k anglickému vydání z roku 1888.) [9] To jest, přesně řečeno,
celé písemně dochované dějiny. Roku 1847 byla předhistorie společnosti,
společenská organizace, která předcházela veškeré psané dějiny, ještě téměř
neznámá. Později objevil Haxthausen pospolné vlastnictví půdy v Rusku.
Maurer dokázal, že je společenským základem, z něhož v historickém
vývoji vycházeli všechny německé kmeny, a postupně se zjistilo, že
vesnická občina s pospolnou držbou půdy byla prvobytnou formou
společnosti od Indie po Irsko. Konečně Morgan dovršil dílo svým objevem
pravé povahy rodu a jeho postavení v kmeni, čímž odhalil vnitřní
organizaci této prvobytné komunistické společnosti v její typické formě.
Rozkladem této prvobytné občiny počíná štěpení společnosti na zvláštní,
koneckonců antagonistické třídy. Pokusil jsem se probádat tento proces
rozkladu ve spise "Původ rodiny, soukromého vlastnictví a státu", 2.
Vydání, Stuttgart 1886. (Engelsova poznámka k anglickému vydání z roku
1888.) [10] Cechovní mistr je plnoprávný člen cechu, mistr v cechu, ne
však jeho hlava. (Engelsova poznámka k anglickému vydání z roku 1888.)
[11] (1888) pokrokem této třídy. [12] "Komunami" se nazývala ve Francii
vznikající města dokonce dříve, než si vydobyla na svých feudálních
velmožích a pánech místní samosprávu a politická práva jako "třetí stav".
Všeobecně řečeno, jako země typická pro ekonomický rozvoj buržoazie je
zde vzata Anglie, pro její politický vývoj Francie. (Engelsova poznámka k
německému vydání z roku 1890.) [13] (1848, 1872) ozbrojená a
samosprávná sdružení [14] (1888) republika (jako v Itálii a Německu). [15]
(1888) monarchie (jako ve Francii). [16] (1848) monarchii a hlavní. [17]
(1848, 1872, 1883) dřívějších. [18] (1848) však. [19] (1848) nýbrž
dokonce. [20] (1848) pustošivá. [21] (1848) rozvoji buržoazní civilizace a
[22] (1848) dělníka. [23] později používaný termín: pracovní síly. [24]
(1888) břemeno. [25] (1848, 1872, 1883) svůj poslední cíl. [26] (1848) žen
a dětí. [27] (1848) si. [28] (1888) spolky (tradeuniony). [29] (1888)
politického a všeobecného vzdělání. [30] (1888) prvků osvěty a pokroku.
[31] (1848, 1872,1883) neboť se snaží. [32] (1848, 1872, 1883)
Nejpodstatnější. [33] (1848,1872) své vlastní. [34] (1888) sektářské. [35]
(1888) většiny menšinou. [36] (1848) našeho buržoy. [37] (1848) že chtějí.
[38] (1888) na vedoucí třídu národa. [39] (1848) národů. [40] (1848)
svědomí. [41] (1848) veškeré. [42] (1848) protikladu. [43]
(1848,1872,1883) atd. atd. [44] (1848) protikladu, tříd vůbec. [45] Nejde o
anglickou restauraci z let 1660-1689, nýbrž francouzskou restauraci z let
1814-1830. (Engelsova poznámka k anglickému vydáni z roku 1888.) [46]
(1888) padající ze stromu průmyslu. [47] To se týká hlavně Německa, kde
pozemková aristokracie a junkeři obdělávají velkou část svých pozemků na
vlastní účet s pomocí správců a kromě toho jsou majiteli velkých cukrovarů
a lihovarů. Bohatší angličtí aristokraté ještě tak hluboko neklesli; ale i oni
vědí, že pokles renty je si možno vynahradit tím, že propůjčí své jméno
zakladatelům víceméně pochybných akciových společností. (Engelsova
poznámka k anglickému vydání z roku 1888.) [48] (1848) Svatý. [49]
(1888) Nakonec však, když tváří v tvář nezvratným historickým faktům
vyprchalo všechno opojení sebeklamu, zvrhla se tato forma socialismu v
ubohou kocovinu. [50] (1848) neplodnou spekulací o pravé společnosti.
[51] (1848) Toto podsouvání svých [52] (1848) předpokládá [53] (1890)
der deutschen Pfahlbürgerschaft (1888) Philister - německých filistrů. [54]
(1890) den deutschen Spießbürger - (1888) kleinen Philister - malého
filistra. [55] Revoluční bouře z roku 1848 smetla celý tento prašivý směr a
vzala jeho nositelům chuť ještě dále se plést do socialismu. Hlavním
představitelem a klasickým typem tohoto směru je pan Karl Grün.
(Engelsova poznámka k německému vydáni z roku 1890.) [56] (1848, 1872,
1883) aby [57] (1848,1872,1883) a [58] (1848) Její socialismus tkví. [59]
(1848) Toto fantastické líčení. [60] (1848, 1888) odpovídá době. [61]
(1848) protikladu města a venkova. [62] Falansterami se nazývaly
socialistické kolonie, které plánoval Fourier; Ikarií nazývá Cabet svou
utopickou zemi a později svou komunistickou kolonii v Americe.
(Engelsova poznámka k anglickému vydáni z roku 1888.) Home-colonies
(koloniemi ve vlastní zemi) nazývá Owen své vzorné komunistické
společnosti. Falanstery byl název společenských paláců, plánovaných
Fourierem. Ikarie bylo jméno utopické fantastické země, jejíž komunistická
zařízení vylíčil Cabet. (Engelsova poznámka k německému vydání z roku
1890.) [63] (1848) spíše. [64] Tato strana byla tehdy' zastoupena v
parlament Ledru-Rollinem, v literatuře Louis Blancem, v denním tisku
listem "La Réforme". Název sociální demokracie znamenal, že tato část
demokratické nebo republikánské strany, stejně jako původci tohoto názvu,
měla víceméně socialistický nátěr. (Engelsova poznámka k anglickému
vydání z roku 1888.) Stranu, která se tehdy ve Francii nazývala
socialisticko-demokratickou, zastupoval v politickém životě Ledru-Rollin a
v literatuře Louis Blanc; lišila se tedy jako den a noc od dnešní německé
sociální demokracie. (Engelsova poznámka k německému vydání z roku
1890.) [65] (1848) protikladu buržoazie a proletariátu.



Rejstřík pojmů k českému vydání v roce 1974:
[a] "Manifest Komunistické strany" je první vědecký program
mezinárodního dělnického hnutí. Vznikl jako program Svazu komunistů a
vyšel poprvé v Londýně v únoru 1848 jako brožura o 23 stránkách. Od
března do června 1848 jej otiskoval na pokračování orgán německé
demokratické emigrace "Deutsche Londoner Zeitung". Ještě téhož roku
vyšel Manifest v Londýně znovu, a toto druhé vydání, v němž byly
opraveny tiskové chyby, se pak stalo základem všech pozdějších
autorizovaných vydání. Do češtiny byl Komunistický manifest přeložen
ještě za života obou autorů. První český překlad Leopolda Kochmanna
vyšel v New Yorku roku 1882. V Rakousku-Uhersku vyšel česky poprvé
roku 1893, kdy otiskovaly překlad A. Radimského na pokračování
vídeňské "Dělnické Listy". V tomto vydání (nakladatelství Svoboda, 1974)
je Manifest otištěn česky již po pětadvacáté (nehledě na několikeré vydání
ve Spisech a Vybraných spisech K. Marxe a B. Engelse aj.), v překladu dr.
Ladislava Štolla vychází samostatně po dvanácté, s vydáními ve Spisech po
15. [b] Únorová revoluce ve Francii roku 1848 byla vyvrcholením odporu
proti režimu červencové monarchie, který byl nezastřeným panstvím úzké
nejbohatší vrstvy finančníků. Všeobecným povstáním 22.-24. února 1848
byl svržen Ludvík Filip Orleánský a prohlášena druhá republika (1848-
1852). Prozatímní vláda, složená hlavně z umírněných republikánů,
provedla však demokratické reformy jen částečně. Buržoazně
demokratickou revoluci brzdil zejména konzervativní tlak venkova. Když
vláda nevyřešila dělnickou otázku a nakonec uzavřela i národní dílny, které
měly zabránit nezaměstnanosti, propuklo 23. června 1848 v Paříži dělnické
povstání, které si kladlo za cíl zřídit sociální republiku. Porážka
červnového povstání vedla k posílení "výkonné moci" (Cavaignac) a k
přijetí ústavy, jež dávala velkou pravomoc presidentu republiky (byl jím
10. prosince 1848 zvolen Ludvík Bonaparte). K moci přišla monarchistická
"strana pořádku". [c] Pařížská komuna 1371, revoluční vláda dělnické třídy
vytvořená proletářskou revolucí v Paříži. Byla to první vláda proletářské
diktatury v dějinách. Existovala 72 dní (18. března - 28. května 1871).
Bezprostřední pohnutkou zrodu revoluční Pařížské komuny byly události
prusko-francouzské války 1870-71, které zrevolucionovaly nejen
francouzské dělnictvo, ale i drobné řemeslníky a ti v době obléhání Paříže
německými vojsky vytvořili společně národní gardu k obraně města.
Postup reakčního Národního shromáždění a vlády v čele s A. Thiersem,
zejména snaha odzbrojit pařížské dělníky a uvěznit členy ústředního
výboru národní gardy, vedl k vypuknutí spontánního povstání pařížského
dělnictva a národních gard proti buržoaznímu Národnímu shromáždění a
Thiersově vládě, která prchla do Versailles. Moc tak přešla 18. března do
rukou dělnické třídy a s ní spojené maloburžoazie. Dne 29. března se
konaly volby Pařížské komuny, která pak byla 28. března slavnostně
vyhlášena. Politicky bylo její složení značně různorodé (proudhonisté,
blanquisté, novojakobíni, aj., mezi nimi 2-3 členové blízcí marxismu).
Pařížská komuna provedla řadu revolučních opatření: odstranění
byrokratické mašinérie a stálé armády, povinnou školní docházku,
zrovnoprávnění žen, odluku církve od státu, svěření závodů opuštěných
majiteli dělníkům, zlepšení postavení dělnictva (vyšší mzdy, přesídlení do
bytů buržoazie, zrušení pokut) aj. Současně se však Pařížská komuna
dopustila závažných omylů: nekonfiskovala ohromné sumy, uložené ve
Francouzské bance (3 mld. franků), nepostupovala dost rozhodně proti
reakční versailleské vládě a jejím agentům v Paříži, nepečovala soustavně o
organizaci a vyzbrojení revoluční armády; nedovedla se spojit s
francouzským venkovem a zůstala tak v izolaci, 21. května vtrhla
stotřicetitisícová Thiersova armáda za pomoci Prusů do Paříže. Přes
velikou obětavost a statečnost revolučních dělníků při obraně města byla
Pařížská komuna po týdenních pouličních bojích 28. května poražena. [d]
Tato předmluva je poslední předmluvou k Manifestu napsanou společně
Marxem a Engelsem. Existuje ve dvou německých verzích: v původním
znění z 21. ledna 1882 a ve zpětném překladu z ruštiny, který pořídil
Engels roku 1890 pro předmluvu k novému německému vydání. Pro
překlad do češtiny bylo použito původní verze. [e] První ruský překlad
Manifestu vydala roku 1869 ženevská tiskárna "Volnaja russkaja
tipografija", která do roku 1867 patřila Gercenovi. Bakunin jako
překladatel text na několika místech zkomolil. [f] Gatčina - zámek u
Petrohradu, v němž se zdržoval car ze strachu před teroristickými akcemi.
[g] V procesu konaném v Kolíně nad Rýnem roku 1852 bylo postaveno
před soud jedenáct členů Svazu komunistů. Na základě takzvané "Knihy
protokolů" ze zasedání ústředního výboru Svazu a jiných falzifikátů
vyrobených pruskou tajnou policí byli obžalováni z velezrady. Politické
pozadí procesu i celou podlost prušáckého policejního systému ukazuje
Marx v "Odhaleních o kolínském procesu proti komunistům" (Spisy 8, str.
443-508). [h] Mezinárodní dělnické sdružení (I. internacionála), první
mezinárodní organizace proletariátu, založená 28. září 1864. Její vznik
vyvolala potřeba jednotné mezinárodní organizace proletariátu, která by
byla s to čelit stále rostoucí a upevňující se politické i vojenské
mezinárodní organizovanosti buržoazie. Svou činností v generální radě I.
Internacionály se Marx se svými spolupracovníky snažil dát
mezinárodnímu dělnickému hnutí vědecký socialistický program, aby na
jeho základě mohly být vytvořeny politické strany proletariátu v
jednotlivých zemích. Vypracoval zekména ustavující dokument, tzv.
Inaugurační adresu MDS a Prozatímní stanovy (21.-27. října 1867).
Historickým významem I. Internacionály bylo, jak praví Lenin, že
"položila základ mezinárodní organizaci pracujících pro přípravu jejich
revolučního náporu na kapitál". I. internacionála měla významný historický
podíl na vítězství marxismu proti maloburžoázním názorům proudhonismu,
lassallovství, anarchismu (bakuninismu), blanquismu a tradeunionismu. -
Po roce 1872 téměř přerušila svou činnost a 1876 byla na konferenci ve
Filadelfii oficiálně prohlášena za rozpuštěnou, neboť splnila své historické
poslání a její forma již neodpovídala potřebám tehdejšího stupně vývoje
dělnického hnutí. [i] Jde o projev předsedy městské rady tradeunionů ve
Swansea Bevana, přednesený na výročním sjezdu roku 1887. [j] Pro druhé
ruské vydání s předmluvou autorů přeložil Komunistický manifest G. V.
Plechanov, jak vyplývá z Engelsova doslovu k práci "O sociálních
poměrech v Rusku" (1894) (srov. Spisy 22, str.. 482). Rovněž Plechanov
poznamenává v pozdějším ruském vydání Manifestu (1900), že překlad pro
2. ruské vydání z r. 1882 je jeho dílem. [k] Francouzský překlad Laury
Lafarguové vycházel v listu "Le Socialiste" od 29. srpna do 7. listopadu
1885 a knižně byl vydán v Paříži 1886. [l] Úvodní slova Stanov
Mezinárodního dělnického sdružení (I. internacionály) ve všech jejich
vydání (viz Marx-Engels, Spisy 19, str. 46 a 568; sv. 17, str, 484). [m]
Engels míní svou předmluvu k německému vydání Manifestu z roku 1883.
[n] Německý originál Marxovy předmluvy k 2. Ruskému vydání
Manifestu, který se Engelsovi ztratil, byl nalezen a je uchován v archívu
IML v Moskvě. [o] Marx-Engels, Spisy 16, str. 46-49. [p] Ženevský
kongres I. Internacionály se konal 3.-8. září 1866. Přijal šest rezolucí: o
mezinárodním sjednocení všech akcí, o uzákonění osmihodinového
pracovního dne, o práci dětí a žen, o práci družstev, o odborech, o stálých
armádách. Schválil také stanovy a organizační řád Mezinárodního
dělnického sdružení. Pařížský dělnický kongres - Mezinárodní socialistický
dělnický kongres, který se konal v Paříži od 14. do 20. července 1889 a byl
fakticky ustavujícím kongresem Druhé internacionály. [r] Kongresovka -
část Polska, která pod oficiálním názvem Království polské připadla z
usnesení vídeňského kongresu z let 1814-1815 Rusku. [s] Sazba prvního
vydání Manifestu trvala téměř celý únor. Jeho expedice byla ukončena
teprve 19. března 1848. Myšlenka, že kontrarevoluce je nucena plnit úkoly
revoluce, se opakuje i v jiných článcích. [t] Pozn. k tomuto vydání:
Francouzští legitimisté - stoupenci bourbonské dynastie, svržené roku
1830, která byla představitelkou zájmů velkých dědičných pozemkových
vlastníků. V boji proti vládnoucí orleánské dynastii, opírající se o finanční
aristokracii a velkoburžoazii, uchylovala se část legitimistů k sociální
demagogii a vydávala se za obhájce pracujících proti vykořisťovatelské
buržoazii. [u] Pozn. k tomuto vydání: Mladá Anglie - skupina anglických
politiků a literátů, příslušníků statkářské toryovské strany; vznikla
počátkem čtyřicátých let 19. století. Představitelé Mladé Anglie, kteří
vyjadřovali nespokojenost pozemkové aristokracie s rostoucí hospodářskou
a politickou mocí buržoazie, se demagogicky snažili získat vliv na
dělnickou třídu. [v] Chartisté - příslušníci masového revolučního hnutí
dělnické třídy v Anglii v 30. a 40. letech minulého století. Reformisty jsou
zde míněni stoupenci listu "Le Réforme", kteří usilovali o nastolení
republiky a uskutečnění demokratických a sociálních reforem. [w] V
průběhu národně osvobozeneckého boje v Polsku se povstalcům podařilo
ustavit 22. února 1846 v Krakově národní vládu. Krakovské povstání však
už počátkem března 1846 potlačila společnou intervencí rakouská, pruská a
ruská vojska.


© Karel Marx, Bedřich Engels: Manifest komunistické strany, Londýn,
1848 translation © 25. vydání od roku 1882, v překladu dr. Ladislava Štolla
v nakladatelství Svoboda po dvanácté. Poznámky a rejstříky sestavila dr.
Milada Kouřimská. Svoboda, Praha, 1974,
